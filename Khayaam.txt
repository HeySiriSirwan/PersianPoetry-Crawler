گنجور » خیام » رباعیات » رباعی شمارهٔ ۱
برخیز بتا بیا ز بهر دل ما
حل کن به جمال خویشتن مشکل ما
یک کوزه شراب تا به هم نوش کنیم
زآن پیش که کوزه‌ها کنند از گل ما


گنجور » خیام » رباعیات » رباعی شمارهٔ ۲
چون عهده نمی‌شود کسی فردا را
حالی خوش دار این دل پر سودا را
می نوش به ماهتاب ای ماه که ماه
بسیار بتابد و نیابد ما را


گنجور » خیام » رباعیات » رباعی شمارهٔ ۳
قرآن که مهین کلام خوانند آن را
گه‌گاه نه بر دوام خوانند آن را
بر گِردِ پیاله، آیتی هست مقیم
کاندر همه‌جا مدام خوانند آن را


گنجور » خیام » رباعیات » رباعی شمارهٔ ۴
گر می نخوری طعنه مزن مستان را
بنیاد مکن تو حیله و دستان را
تو غره بدان مشو که می می‌نخوری
صد لقمه خوری که می غلام است آن را


گنجور » خیام » رباعیات » رباعی شمارهٔ ۵
هر چند که رنگ و بوی زیباست مرا
چون لاله رخ و چو سرو بالاست مرا
معلوم نشد که در طرب‌خانهٔ خاک
نقاش ازل بهر چه آراست مرا


گنجور » خیام » رباعیات » رباعی شمارهٔ ۶
ماییم و می و مُطْرِب و این کنجِ خراب
جان و دل و جام و جامه پُر دُردِ شراب
فارغ ز امیدِ رحمت و بیمِ عذاب
آزاد ز خاک و باد و از آتش و آب


گنجور » خیام » رباعیات » رباعی شمارهٔ ۷
آن قصر که جمشید در او جام گرفت
آهو بچه کرد و روبَه آرام گرفت
بهرام که گور می‌گرفتی همه عمر
دیدی که چگونه گور بهرام گرفت؟


گنجور » خیام » رباعیات » رباعی شمارهٔ ۸
ابر آمد و باز بر سر سبزه گریست
بی بادهٔ گل‌رنگ نمی‌باید زیست
این سبزه که امروز تماشاگه ماست
تا سبزهٔ خاک ما تماشاگه کیست؟


گنجور » خیام » رباعیات » رباعی شمارهٔ ۹
اکنون که گل سعادتت پربار است
دست تو ز جام می چرا بیکار است؟
مِی خور که زمانه دشمنی غدار است
دریافتن روز چنین دشوار است


گنجور » خیام » رباعیات » رباعی شمارهٔ ۱۰
امروز تو را دسترس فردا نیست
واندیشهٔ فردات به جز سودا نیست
ضایع مکن این دم ار دلت شیدا نیست
کاین باقی عمر را بها پیدا نیست


گنجور » خیام » رباعیات » رباعی شمارهٔ ۱۱
ای آمده از عالم روحانی تفت
حیران شده در پنج و چهار و شش و هفت
مِی نوش، ندانی ز کجا آمده‌ای
خوش باش، ندانی به کجا خواهی رفت


گنجور » خیام » رباعیات » رباعی شمارهٔ ۱۲
ای چرخ فلک خرابی از کینهٔ توست
بی‌دادگری شیوهٔ دیرینهٔ توست
ای خاک اگر سینهٔ تو بشکافند
بس گوهر قیمتی که در سینهٔ توست


گنجور » خیام » رباعیات » رباعی شمارهٔ ۱۳
ای دل چو زمانه می‌کند غمناکت
ناگه برود ز تن روانِ پاکت
بر سبزه نشین و خوش بِزی روزی چند
زان پیش که سبزه بر دمد از خاکت


گنجور » خیام » رباعیات » رباعی شمارهٔ ۱۴
این بحرِ وجود آمده بیرون ز نَهُفْت
کس نیست که این گوهرِ تحقیق بِسُفْت
هر کس سخنی از سرِ سودا گفتند
ز‌آن‌روی که هست‌، کس نمی‌داند گفت


گنجور » خیام » رباعیات » رباعی شمارهٔ ۱۵
این کوزه چو من عاشقِ زاری بوده‌ست
در بندِ سرِ زلفِ نگاری بوده‌ست
این دسته که بر گردنِ او می‌بینی
دستی‌ست که بر گردنِ یاری بوده‌ست


گنجور » خیام » رباعیات » رباعی شمارهٔ ۱۶
این کوزه که آبخوارهٔ مزدوری‌ست
از دیدهٔ شاهی و دل دستوری‌ست
هر کاسهٔ می که بر کف مخموری‌ست
از عارض مستی و لب مستوری‌ست


گنجور » خیام » رباعیات » رباعی شمارهٔ ۱۷
این کهنه رباط را که عالم نام است
و‌آرامگه ابلقِ صبح و شام است
بزمی‌ست که واماندۀ صد جمشید است
قصری‌ست که تکیه‌گاه صد بهرام است


گنجور » خیام » رباعیات » رباعی شمارهٔ ۱۸
این یک دو سه روز نوبت عمر گذشت
چون آب به جویبار و چون باد به دشت
هرگز غم دو روز مرا یاد نگشت
روزی که نیامده‌ست و روزی که گذشت


گنجور » خیام » رباعیات » رباعی شمارهٔ ۱۹
بر چهرۀ گل نسیم نوروز خوش است
در صحن چمن روی دل‌افروز خوش است
از دی که گذشت هر چه گویی خوش نیست
خوش باش و ز دی مگو که امروز خوش است


گنجور » خیام » رباعیات » رباعی شمارهٔ ۲۰
پیش از من و تو لیل و نهاری بوده‌ست
گردنده فلک نیز به کاری بوده است
هر جا که قدم نهی تو بر روی زمین
آن مردمک چشم نگاری بوده‌ست


گنجور » خیام » رباعیات » رباعی شمارهٔ ۲۱
تا چند زنم به روی دریاها خشت
بیزار شدم ز بت‌پرستان کنشت
خیام! که گفت دوزخی خواهد بود؟
که رفت به دوزخ و که آمد ز بهشت؟


گنجور » خیام » رباعیات » رباعی شمارهٔ ۲۲
ترکیبِ پیاله‌ای که در هم پیوست
بشکستنِ آن روا نمی‌دارد مست
چندین سر و پایِ نازنین از سرِ دست
از مِهر که پیوست‌ و به کین که شکست؟


گنجور » خیام » رباعیات » رباعی شمارهٔ ۲۳
ترکیب طبایع چو به کام تو دمی‌ست
رو شاد بِزی اگر چه بر تو ستمی‌ست
با اهل خرد باش که اصل تن تو
گَردی و نسیمی و غباری و دمی‌ست


گنجور » خیام » رباعیات » رباعی شمارهٔ ۲۴
چون ابر به نوروز رخِ لاله بِشُسْت
برخیز و به جامِ باده کن عزمِ دُرُسْت
کاین سبزه که امروز تماشاگهِ توست
فردا همه از خاک تو برخواهد رُسْت


گنجور » خیام » رباعیات » رباعی شمارهٔ ۲۵
چون بلبل مست راه در بستان یافت
روی گل و جام باده را خندان یافت
آمد به زبان حال در گوشم گفت
دریاب که عمر رفته را نتوان یافت


گنجور » خیام » رباعیات » رباعی شمارهٔ ۲۶
چون چرخ به کام یک خردمند نگشت
خواهی تو فلک هفت شمر‌، خواهی هشت
چون باید مرد و آرزوها همه هشت
چه مور خورَد به گور و چه گرگ به دشت‌!


گنجور » خیام » رباعیات » رباعی شمارهٔ ۲۷
چون لاله به نوروز قدح گیر به دست
با لاله‌رخی اگر تو را فرصت هست
می نوش به خرمی که این چرخ کهن
ناگاه تو را چو خاک گرداند پست


گنجور » خیام » رباعیات » رباعی شمارهٔ ۲۸
چون نیست حقیقت و یقین اندر دست
نتوان به امید شَک همه عمر نشست
هان تا ننهیم جامِ می از کف دست
در بی‌خبری مُرد چه هشیار و چه مست


گنجور » خیام » رباعیات » رباعی شمارهٔ ۲۹
چون نیست ز هر چه هست جز باد به دست
چون هست به هر چه هست نقصان و شکست
انگار که هر چه هست در عالم نیست
پندار که هر چه نیست در عالم هست


گنجور » خیام » رباعیات » رباعی شمارهٔ ۳۰
خاکی که به زیر پای هر نادانی‌ست
کفّ صنمیّ و چهرهٔ جانانی‌ست
هر خشت که بر کنگرهٔ ایوانی‌ست
انگشت وزیر یا سر سلطانی‌ست


گنجور » خیام » رباعیات » رباعی شمارهٔ ۳۱
دارنده چو ترکیب طبایع آراست
از بهر چه اوفکندش اندر کم و کاست؟
گر نیک آمد‌، شکستن از بهر چه بود‌؟
ور نیک نیامد‌، این صور عیب که راست‌؟


گنجور » خیام » رباعیات » رباعی شمارهٔ ۳۲
در پردۀ اسرار کسی را ره نیست
زین تعبیهٔ جان هیچ‌کس آگه نیست
جز در دل خاک هیچ منزل‌گه نیست
مِی خور که چنین فسانه‌ها کوته نیست


گنجور » خیام » رباعیات » رباعی شمارهٔ ۳۳
در خواب بُدَم مرا خردمندی گفت
کز خواب کسی را گُلِ شادی نَشِکُفْت
کاری چه کنی که با اَجَل باشد جُفْت‌؟
می خور که به زیر خاک می‌باید خُفْت


گنجور » خیام » رباعیات » رباعی شمارهٔ ۳۴
در دایره‌ای که آمد و رفتن ماست
او را نه بدایت نه نهایت پیدا‌ست
کس می‌نزند دمی در این معنی راست
کاین آمدن از کجا و رفتن به کجاست؟


گنجور » خیام » رباعیات » رباعی شمارهٔ ۳۵
در فصل بهار اگر بتی حور سرشت
یک ساغر مِی دهد مرا بر لب کشت
هر چند به نزد عامه این باشد زشت
سگ به ز من است اگر برم نامِ بهشت


گنجور » خیام » رباعیات » رباعی شمارهٔ ۳۶
دریاب که از روح جدا خواهی رفت
در پردۀ اسرار فنا خواهی رفت
می نوش ندانی از کجا آمده‌ای
خوش باش ندانی به کجا خواهی رفت


گنجور » خیام » رباعیات » رباعی شمارهٔ ۳۷
ساقی گل و سبزه بس طربناک شده‌ست
دریاب که هفتهٔ دگر خاک شده‌ست
می نوش و گلی بچین که تا درنگری
گل خاک شده‌ست و سبزه خاشاک شده‌ست


گنجور » خیام » رباعیات » رباعی شمارهٔ ۳۸
عمری‌ست مرا تیره و کاری‌ست نه راست
محنت همه افزوده و راحت کم و کاست
شکر ایزد را که آنچه اسباب بلا‌ست
ما را ز کس دگر نمی‌باید خواست


گنجور » خیام » رباعیات » رباعی شمارهٔ ۳۹
فصل گل و طرف جویبار و لب کشت
با یک دو سه اهل و لعبتی حور‌سرشت
پیش آر قدح که باده‌نوشان صبوح
آسوده ز مسجد‌ند و فارغ ز کنشت


گنجور » خیام » رباعیات » رباعی شمارهٔ ۴۰
گر شاخِ بقا ز بیخِ بختت رُسْته‌ست
ور بر تنِ تو، عُمْر، لباسی چُسْت است
در خیمهٔ تن که سایبانی‌ست تو را
هان تکیه مکن که چارمیخش سُسْت است


گنجور » خیام » رباعیات » رباعی شمارهٔ ۴۱
گویند کسان بهشت با حور خوش است
من می‌گویم که آب انگور خوش است
این نقد بگیر و دست از آن نسیه بدار
که‌آواز دهل شنیدن از دور خوش است


گنجور » خیام » رباعیات » رباعی شمارهٔ ۴۲
گویند مرا که‌ دوزخی باشد مست‌
قولی‌ست خلاف‌، دل در آن نتوان بست
گر عاشق و می‌خواره به دوزخ باشند
فردا بینی بهشت همچون کف دست


گنجور » خیام » رباعیات » رباعی شمارهٔ ۴۳
من هیچ ندانم که مرا آن‌که سرشت
از اهل بهشت کرد یا دوزخ زشت
جامی و بتی و بربطی بر لب کشت
این هرسه مرا نقد و تو را نسیه بهشت


گنجور » خیام » رباعیات » رباعی شمارهٔ ۴۴
مهتاب به نور دامن شب بشکافت
می نوش دمی بهتر از این نتوان یافت
خوش باش و میندیش که مهتاب بسی
اندر سر خاک یک به یک خواهد تافت


گنجور » خیام » رباعیات » رباعی شمارهٔ ۴۵
می‌خوردن و شادبودن، آیینِ من است
فارغ‌بودن ز کفر و دین، دینِ من است
گفتم به عروسِ دهر: «کابینِ تو چیست؟»
گفتا: «دلِ خُرَّمِ تو، کابینِ من است»


گنجور » خیام » رباعیات » رباعی شمارهٔ ۴۶
می لعل مذاب است و صراحی کان است
جسم است پیاله و شرابش جان است
آن جام بلورین که ز می خندان است
اشکی است که خون دل در او پنهان است


گنجور » خیام » رباعیات » رباعی شمارهٔ ۴۷
می نوش که عمر جاودانی این است
خود حاصلت از دور جوانی این است
هنگام گل و باده و یاران سرمست
خوش باش دمی که زندگانی این است


گنجور » خیام » رباعیات » رباعی شمارهٔ ۴۸
نیکی و بدی که در نهاد بشر است
شادی و غمی که در قضا و قدر است
با چرخ مکن حواله کاندر ره عقل
چرخ از تو هزار بار بیچاره‌تر است


گنجور » خیام » رباعیات » رباعی شمارهٔ ۴۹
در هر دشتی که لاله‌زاری بوده‌ست
از سرخی خون شهریاری بوده‌ست
هر شاخ بنفشه کز زمین می‌روید
خالی‌ست که بر رخ نگاری بوده‌ست


گنجور » خیام » رباعیات » رباعی شمارهٔ ۵۰
هر ذره که در خاک زمینی بوده‌ست
پیش از من و تو تاج و نگینی بوده‌ست
گرد از رخ نازنین به آزرم فشان
کآن هم رخ خوب نازنینی بوده‌ست


گنجور » خیام » رباعیات » رباعی شمارهٔ ۵۱
هر سبزه که بر کنار جویی رسته‌ست
گویی ز لب فرشته‌خویی رسته‌ست
پا بر سر سبزه تا به خواری ننهی
کآن سبزه ز خاک لاله‌رویی رسته‌ست


گنجور » خیام » رباعیات » رباعی شمارهٔ ۵۲
یک جرعهٔ می ز ملک کاووس به است
از تخت قباد و ملکت طوس به است
هر ناله که رندی به سحرگاه زند
از طاعت زاهدان سالوس به است


گنجور » خیام » رباعیات » رباعی شمارهٔ ۵۳
چون عمر به سر رسد چه شیرین و چه تلخ
پیمانه چو پر شود چه بغداد و چه بلخ
می نوش که بعد از من و تو ماه بسی
از سَلخ به غُرّه آید از غُرّه به سلخ


گنجور » خیام » رباعیات » رباعی شمارهٔ ۵۴
آنان که محیط فضل و آداب شدند
در جمع کمال شمع اصحاب شدند
ره زین شب تاریک نبردند برون
گفتند فسانه‌ای و در خواب شدند


گنجور » خیام » رباعیات » رباعی شمارهٔ ۵۵
آن را که به صحرای علل تاخته‌اند
بی او همه کارها بپرداخته‌اند
امروز بهانه‌ای درانداخته‌اند
فردا همه آن بود که درساخته‌اند


گنجور » خیام » رباعیات » رباعی شمارهٔ ۵۶
آن‌ها که کهن شدند و این‌ها که نواند
هر کس به مراد خویش یک تک بدوند
این کهنه‌جهان به کس نماند باقی
رفتند و رویم دیگر آیند و روند


گنجور » خیام » رباعیات » رباعی شمارهٔ ۵۷
آن‌کس که زمین و چرخ و افلاک نهاد
بس داغ که او بر دل غمناک نهاد
بسیار لب چو لعل و زلفین چو مشک
در طبل زمین و حقهٔ خاک نهاد


گنجور » خیام » رباعیات » رباعی شمارهٔ ۵۸
آرند یکی و دیگری بربایند
بر هیچ‌کسی راز همی‌نگشایند
ما را ز قضا جز این قدر ننمایند
پیمانهٔ عمر ماست می‌پیمایند


گنجور » خیام » رباعیات » رباعی شمارهٔ ۵۹
اَجْرام که ساکنانِ این ایوان‌اند
اسبابِ تَرَدُّدِ خردمندان‌اند
هان تا سرِ رشتهٔ خرد گم نکنی
کآنان که مُدَبِّرند سرگردان‌اند


گنجور » خیام » رباعیات » رباعی شمارهٔ ۶۰
از آمدنم نبود گردون را سود
وز رفتن من جلال و جاهش نفزود
وز هیچ کسی نیز دو گوشم نشنود
کاین آمدن و رفتنم از بهر چه بود


گنجور » خیام » رباعیات » رباعی شمارهٔ ۶۱
از رنج کشیدن آدمی حر گردد
قطره چو کشد حبس صدف در گردد
گر مال نماند سر بماناد به جای
پیمانه چو شد تهی دگر پر گردد


گنجور » خیام » رباعیات » رباعی شمارهٔ ۶۲
افسوس که سرمایه ز کف بیرون شد
وز دستِ اَجَل بسی جگرها خون شد
کس نآمد از آن جهان که پرسم از وی
کاحوالِ مسافران دنیا چون شد؟


گنجور » خیام » رباعیات » رباعی شمارهٔ ۶۳
افسوس که نامهٔ جوانی طی شد
و آن تازه‌بهارِ زندگانی دی شد
آن مرغِ طَرَب که نام او بود شَباب
افسوس ندانم که کی آمد؟ کی شد؟


گنجور » خیام » رباعیات » رباعی شمارهٔ ۶۴
ای بس که نباشیم و جهان خواهد بود
نی نام ز ما و نی‌ نشان خواهد بود
زین پیش نبودیم و نَبُد هیچ خِلَل
زین پس چو نباشیم همان خواهد بود


گنجور » خیام » رباعیات » رباعی شمارهٔ ۶۵
این عقل که در ره سعادت پوید
روزی صد بار خود تو را می‌گوید
دریاب تو این یک دم وقتت که نه‌ای
آن تره که بدروند و دیگر روید


گنجور » خیام » رباعیات » رباعی شمارهٔ ۶۶
این قافلهٔ عمر عجب می‌گذرد
دریاب دمی که با طرب می‌گذرد
ساقی غم فردای حریفان چه خوری
پیش آر پیاله را که شب می‌گذرد


گنجور » خیام » رباعیات » رباعی شمارهٔ ۶۷
بر پشت من از زمانه تو می‌آید
وز من همه کار نانکو می‌آید
جان عزم رحیل کرد و گفتم بمرو
گفتا چه کنم خانه فرومی‌آید


گنجور » خیام » رباعیات » رباعی شمارهٔ ۶۸
بر چرخ فلک هیچ کسی چیر نشد
وز خوردن آدمی زمین سیر نشد
مغرور بدانی که نخورده‌ست تو را
تعجیل مکن هم بخورَد دیر نشد


گنجور » خیام » رباعیات » رباعی شمارهٔ ۶۹
بر چشم تو عالم ارچه می‌آرایند
مگرای بدان که عاقلان نگرایند
بسیار چو تو روند و بسیار آیند
بربای نصیب خویش کت بربایند


گنجور » خیام » رباعیات » رباعی شمارهٔ ۷۰
بر من قلم قضا چو بی من رانند
پس نیک و بدش ز من چرا می‌دانند
دی بی من و امروز چو دی بی من و تو
فردا به چه حجتم به داور خوانند


گنجور » خیام » رباعیات » رباعی شمارهٔ ۷۱
تا چند اسیر رنگ و بو خواهی شد؟
چند از پی هر زشت و نکو خواهی شد؟
گر چشمهٔ زمزمی و گر آب حیات
آخر به دل خاک فروخواهی شد


گنجور » خیام » رباعیات » رباعی شمارهٔ ۷۲
تا راهِ قلندری نپویی نشود
رخساره به خونِ دل نشویی نشود
سودا چه پزی؟ تا که چو دل‌سوختگان
آزاد به تَرکِ خود نگویی نشود


گنجور » خیام » رباعیات » رباعی شمارهٔ ۷۳
تا زُهْره و مَه در آسمان گشت پدید
بهتر ز میِ ناب کسی هیچ ندید
من در عجبم ز می‌فروشان کایشان
به زآنچه فروشند چه خواهند خرید؟


گنجور » خیام » رباعیات » رباعی شمارهٔ ۷۴
چون روزی و عمر بیش و کم نتوان کرد
دل را به کم و بیش دُژَم نتوان کرد
کارِ من و تو چنان‌که رایِ من و توست
از موم به دستِ خویش هم نتوان کرد


گنجور » خیام » رباعیات » رباعی شمارهٔ ۷۵
حیی که به قدرت سر و رو می‌سازد
همواره همو کار عدو می‌سازد
گویند قرابه‌گر مسلمان نبود
او را تو چه گویی که کدو می‌سازد


گنجور » خیام » رباعیات » رباعی شمارهٔ ۷۶
در دهر چو آواز گل تازه دهند
فرمای بتا که می به‌اندازه دهند
از حور و قصور و ز بهشت و دوزخ
فارغ بنشین که آن هر آوازه دهند


گنجور » خیام » رباعیات » رباعی شمارهٔ ۷۷
در دهر هر آن‌که نیم‌نانی دارد
از بهر نشست آشیانی دارد
نه خادم کس بود نه مخدوم کسی
گو شاد بزی که خوش‌جهانی دارد


گنجور » خیام » رباعیات » رباعی شمارهٔ ۷۸
دهقان قضا بسی چو ما کشت و درود
غم خوردن بیهوده نمی‌دارد سود
پر کن قدح می به کفم درنه زود
تا باز خورم که بودنی‌ها همه بود


گنجور » خیام » رباعیات » رباعی شمارهٔ ۷۹
روزی‌ست خوش و هوا نه گرم است و نه سرد
ابر از رخ گلزار همی‌شوید گرد
بلبل به زبان حال خود با گل زرد
فریاد همی‌کند که می باید خورد


گنجور » خیام » رباعیات » رباعی شمارهٔ ۸۰
زآن پیش که بر سرت شبیخون آرند
فرمای که تا بادهٔ گلگون آرند
تو زر نه‌ای ای غافل نادان که تو را
در خاک نهند و باز بیرون آرند


گنجور » خیام » رباعیات » رباعی شمارهٔ ۸۱
عمرت تا کی به خودپرستی گذرد
یا در پی نیستی و هستی گذرد
می نوش که عمری که اجل در پی اوست
آن به که به خواب یا به مستی گذرد


گنجور » خیام » رباعیات » رباعی شمارهٔ ۸۲
کس مشکل اسرار اجل را نگشاد
کس یک قدم از دایره بیرون ننهاد
من می‌نگرم ز مبتدی تا استاد
عجز است به دست هرکه از مادر زاد


گنجور » خیام » رباعیات » رباعی شمارهٔ ۸۳
کم کن طمع از جهان و می‌زی خرسند
از نیک و بد زمانه بگسل پیوند
می در کف و زلف دلبری گیر که زود
هم بگذرد و نمانَد این روزی چند


گنجور » خیام » رباعیات » رباعی شمارهٔ ۸۴
گرچه غم و رنج من درازی دارد
عیش و طرب تو سرفرازی دارد
بر هر دو مکن تکیه که دوران فلک
در پرده هزار گونه بازی دارد


گنجور » خیام » رباعیات » رباعی شمارهٔ ۸۵
گردون ز زمین هیچ گلی برنارد
کش نشکند و هم به زمین نسپارد
گر ابر چو آب، خاک را بردارد
تا حشر همه خون عزیزان بارد


گنجور » خیام » رباعیات » رباعی شمارهٔ ۸۶
گر یک نفست ز زندگانی گذرد
مگذار که جز به شادمانی گذرد
هشدار که سرمایهٔ سودای جهان
عمر است چنان کش گذرانی گذرد


گنجور » خیام » رباعیات » رباعی شمارهٔ ۸۷
گویند بهشت و حورعین خواهد بود
آنجا می و شیر و انگبین خواهد بود
گر ما می و معشوق گزیدیم چه باک
چون عاقبت کار چنین خواهد بود


گنجور » خیام » رباعیات » رباعی شمارهٔ ۸۸
گویند بهشت و حور و کوثر باشد
جوی می و شیر و شهد و شکر باشد
پر کن قدح باده و بر دستم نه
نقدی ز هزار نسیه خوش‌تر باشد


گنجور » خیام » رباعیات » رباعی شمارهٔ ۸۹
گویند هر آن کسان که با پرهیزند
زآن‌سان که بمیرند چنان برخیزند
ما با می و معشوقه از آنیم مدام
باشد که به حشرمان چنان انگیزند


گنجور » خیام » رباعیات » رباعی شمارهٔ ۹۰
می خور که ز دل کثرت و قلت ببرد
و اندیشه هفتاد و دو ملت ببرد
پرهیز مکن ز کیمیایی که از او
یک جرعه خوری هزار علت ببرد


گنجور » خیام » رباعیات » رباعی شمارهٔ ۹۱
هر راز که اندر دل دانا باشد
باید که نهفته‌تر ز عنقا باشد
کاندر صدف از نهفتگی گردد در
آن قطره که راز دل دریا باشد


گنجور » خیام » رباعیات » رباعی شمارهٔ ۹۲
هر صبح که روی لاله شبنم گیرد
بالای بنفشه در چمن خم گیرد
انصاف مرا ز غنچه خوش می‌آید
کاو دامن خویشتن فراهم گیرد


گنجور » خیام » رباعیات » رباعی شمارهٔ ۹۳
هرگز دل من ز علم محروم نشد
کم ماند ز اسرار که معلوم نشد
هفتاد و دو سال فکر کردم شب و روز
معلومم شد که هیچ معلوم نشد


گنجور » خیام » رباعیات » رباعی شمارهٔ ۹۴
هم دانهٔ امید به خرمن ماند
هم باغ و سرای بی تو و من ماند
سیم و زر خویش از درمی تا به جوی
با دوست بخور گرنه به دشمن ماند


گنجور » خیام » رباعیات » رباعی شمارهٔ ۹۵
یاران موافق همه از دست شدند
در پای اجل یکان یکان پست شدند
خوردیم ز یک شراب در مجلس عمر
دوری دو سه پیشتر ز ما مست شدند


گنجور » خیام » رباعیات » رباعی شمارهٔ ۹۶
یک جام شراب صد دل و دین ارزد
یک جرعهٔ می مملکت چین ارزد
جز بادهٔ لعل نیست در روی زمین
تلخی که هزار جان شیرین ارزد


گنجور » خیام » رباعیات » رباعی شمارهٔ ۹۷
یک قطرهٔ آب بود با دریا شد
یک ذرهٔ خاک با زمین یکتا شد
آمد شدن تو اندر این عالم چیست
آمد مگسی پدید و ناپیدا شد


گنجور » خیام » رباعیات » رباعی شمارهٔ ۹۸
یک نان به دو روز اگر بود حاصل مرد
از کوزه شکسته‌ای دمی آبی سرد
مأمور کم از خودی چرا باید بود
یا خدمت چون خودی چرا باید کرد


گنجور » خیام » رباعیات » رباعی شمارهٔ ۹۹
آن لعل در آبگینهٔ ساده بیار
وآن محرم و مونس هر آزاده بیار
چون می‌دانی که مدت عالم خاک
باد است که زود بگذرد باده بیار


گنجور » خیام » رباعیات » رباعی شمارهٔ ۱۰۰
از بودنی ای دوست چه داری تیمار
وز فکرت بیهوده دل و جان افکار
خرم بزی و جهان به شادی گذران
تدبیر نه با تو کرده‌اند اول کار


گنجور » خیام » رباعیات » رباعی شمارهٔ ۱۰۱
افلاک که جز غم نفزایند دگر
ننهند به جا تا نربایند دگر
ناآمدگان اگر بدانند که ما
از دهر چه می‌کشیم نایند دگر


گنجور » خیام » رباعیات » رباعی شمارهٔ ۱۰۲
ای دل غم این جهان فرسوده مخور
بیهوده نه‌ای غمان بیهوده مخور
چون بوده گذشت و نیست نابوده پدید
خوش باش غم بوده و نابوده مخور


گنجور » خیام » رباعیات » رباعی شمارهٔ ۱۰۳
ای دل همه اسباب جهان خواسته گیر
باغ طربت به سبزه آراسته گیر
و‌آنگاه بر آن سبزه شبی چون شبنم
بنشسته و بامداد برخاسته گیر


گنجور » خیام » رباعیات » رباعی شمارهٔ ۱۰۴
این اهل قبور خاک گشتند و غبار
هر ذره ز هر ذره گرفتند کنار
آه این چه شراب است که تا روز شمار
بیخود شده و بی‌خبرند از همه کار


گنجور » خیام » رباعیات » رباعی شمارهٔ ۱۰۵
خشت سر خم ز ملکت جم خوشتر
بوی قدح از غذای مریم خوشتر
آه سحری ز سینهٔ خماری
از نالهٔ بوسعید و ادهم خوشتر


گنجور » خیام » رباعیات » رباعی شمارهٔ ۱۰۶
در دایرهٔ سپهرِ ناپیدا غور
جامی‌ست که جمله را چشانند به دور
نوبت چو به دورِ تو رسد آه مکن
می نوش به خوشدلی که دور است نه جور


گنجور » خیام » رباعیات » رباعی شمارهٔ ۱۰۷
دی کوزه‌گری بدیدم اندر بازار
بر پاره گلی لگد همی زد بسیار
و آن گل بزبان حال با او می‌گفت
من همچو تو بوده‌ام مرا نیکودار


گنجور » خیام » رباعیات » رباعی شمارهٔ ۱۰۸
ز آن می که حیات جاودانیست بخور
سرمایه لذت جوانی است بخور
سوزنده چو آتش است لیکن غم را
سازنده چو آب زندگانی است بخور


گنجور » خیام » رباعیات » رباعی شمارهٔ ۱۰۹
گر باده خوری تو با خردمندان خور
یا با صنمی لاله رخی خندان خور
بسیار مخور ورد مکن فاش مساز
اندک خور و گه گاه خور و پنهان خور


گنجور » خیام » رباعیات » رباعی شمارهٔ ۱۱۰
وقت سحر است خیز ای طرفه پسر
پر بادهٔ لعل کن بلورین ساغر
کاین یک‌دَم عاریت در این کنج فنا
بسیار بجویی و نیابی دیگر


گنجور » خیام » رباعیات » رباعی شمارهٔ ۱۱۱
از جملهٔ رفتگان این راه دراز
بازآمده کیست تا به ما گوید راز؟!
پس بر سر این دو راههٔ آز و نیاز
تا هیچ نمانی که نمی‌آیی باز


گنجور » خیام » رباعیات » رباعی شمارهٔ ۱۱۲
ای پیر خردمند پگه‌تر برخیز
و آن کودک خاکبیز را بنگر تیز
پندش ده گو که نرم نرمک می‌بیز
مغز سر کیقباد و چشم پرویز


گنجور » خیام » رباعیات » رباعی شمارهٔ ۱۱۳
وقت سحر است خیز ای مایه ناز
نرمک نرمک باده خور و چنگ نواز
کانها که بجایند نپایند بسی
و آنها که شدند کس نمی‌آید باز


گنجور » خیام » رباعیات » رباعی شمارهٔ ۱۱۴
مرغی دیدم نشسته بر باره طوس
در پیش نهاده کله کیکاووس
با کله همی‌گفت که افسوس افسوس
کو بانگ جرس‌ها و کجا ناله کوس‌‌؟


گنجور » خیام » رباعیات » رباعی شمارهٔ ۱۱۵
جامی است که عقل آفرین می‌زندش
صد بوسه ز مهر بر جبین می‌زندش
این کوزه‌گر دهر چنین جام لطیف
می‌سازد و باز بر زمین می‌زندش


گنجور » خیام » رباعیات » رباعی شمارهٔ ۱۱۶
خیام اگر ز باده مستی خوش باش
با ماهرخی اگر نشستی خوش باش
چون عاقبت کار جهان نیستی است
انگار که نیستی چو هستی خوش باش


گنجور » خیام » رباعیات » رباعی شمارهٔ ۱۱۷
در کارگه کوزه‌گری رفتم دوش
دیدم دو هزار کوزه گویا و خموش
ناگاه یکی کوزه برآورد خروش
کو کوزه‌گر و کوزه‌خر و کوزه فروش


گنجور » خیام » رباعیات » رباعی شمارهٔ ۱۱۸
گنجور » خیام » رباعیات » رباعی شمارهٔ ۱۱۹
از جرم گِلِ سیاه، تا اوج زحل
کردم همه مشکلاتِ کلی را حل
بگشادم بندهای مشکل به حَیَل
هر بند گشاده شد به جز بند اَجل


گنجور » خیام » رباعیات » رباعی شمارهٔ ۱۲۰
با سرو قدی تازه‌تر از خرمن گل
از دست منه جام می و دامن گل
زان پیش که ناگه شود از باد اجل
پیراهن عمر ما چو پیراهن گل


گنجور » خیام » رباعیات » رباعی شمارهٔ ۱۲۱
ای دوست بیا تا غمِ فردا نخوریم
وین یک دمِ عمر را غنیمت شمریم
فردا که ازین دیرِ فنا درگذریم
با هفت‌هزارسالگان سربه‌سریم


گنجور » خیام » رباعیات » رباعی شمارهٔ ۱۲۲
این چرخ فلک که ما در او حیرانیم
فانوس خیال از او مثالی دانیم
خورشید چراغ‌دان و عالم فانوس
ما چون صوریم کاندر او حیرانیم


گنجور » خیام » رباعیات » رباعی شمارهٔ ۱۲۳
برخیز ز خواب تا شرابی بخوریم
زان پیش که از زمانه تابی بخوریم
کاین چرخ ستیزه‌روی ناگه روزی
چندان ندهد زمان که آبی بخوریم


گنجور » خیام » رباعیات » رباعی شمارهٔ ۱۲۴
برخیزم و عزمِ بادهٔ ناب کنم
رنگِ رخِ خود به رنگ عنّاب کنم
این عقل فضول‌پیشه را مُشتی مِی
بر روی زنم چنان که در خواب کنم


گنجور » خیام » رباعیات » رباعی شمارهٔ ۱۲۵
بر مفرش خاک، خفتگان می‌بینم
در زیرِ زمین، نهفتگان می‌بینم
چندان که به صحرای عدم می‌نگرم
ناآمدگان و رفتگان می‌بینم


گنجور » خیام » رباعیات » رباعی شمارهٔ ۱۲۶
تا چند اسیر عقل هر روزه شویم
در دهر چه صد ساله چه یکروزه شویم
در دِه تو به کاسه می از آن پیش که ما
در کارگه کوزه‌گران کوزه شویم


گنجور » خیام » رباعیات » رباعی شمارهٔ ۱۲۷
چون نیست مقام ما در این دهر مقیم
پس بی می و معشوق خطائیست عظیم
تا کی ز قدیم و محدث امیدم و بیم
چون من رفتم جهان چه محدث چه قدیم


گنجور » خیام » رباعیات » رباعی شمارهٔ ۱۲۸
خورشید به گِل نَهُفت می‌نتوانم
و اسرار زمانه گفت می‌نتوانم
از بحر تفکرم برآورد خرد
دُرّی که ز بیم سُفت می‌نتوانم


گنجور » خیام » رباعیات » رباعی شمارهٔ ۱۲۹
دشمن به غلط گفت که من فلسفی‌ام
ایزد داند که آنچه او گفت نی‌ام
لیکن چو در این غم‌آشیان آمده‌ام
آخر کم از آنکه من بدانم که کی‌ام


گنجور » خیام » رباعیات » رباعی شمارهٔ ۱۳۰
ماییم که اصل شادی و کان غمیم
سرمایهٔ دادیم و نهاد ستمیم
پستیم و بلندیم و کمالیم و کمیم
آئینهٔ زنگ خورده و جام جمیم


گنجور » خیام » رباعیات » رباعی شمارهٔ ۱۳۱
من می نه ز بهر تنگدستی نخورم
یا از غم رسوایی و مستی نخورم
من می ز برای خوشدلی می‌خوردم
اکنون که تو بر دلم نشستی نخورم


گنجور » خیام » رباعیات » رباعی شمارهٔ ۱۳۲
من بی می ناب زیستن نتوانم
بی باده کشید بار تن نتوانم
من بنده آن دمم که ساقی گوید
یک جام دگر بگیر و من نتوانم


گنجور » خیام » رباعیات » رباعی شمارهٔ ۱۳۳
هر یک چندی یکی برآید که منم
با نعمت و با سیم و زر آید که منم
چون کارک او نظام گیرد روزی
ناگه اجل از کمین برآید که منم


گنجور » خیام » رباعیات » رباعی شمارهٔ ۱۳۴
یک چند به کودکی به استاد شدیم
یک چند به استادی خود شاد شدیم
پایان سخن شنو که ما را چه رسید
از خاک در آمدیم و بر باد شدیم


گنجور » خیام » رباعیات » رباعی شمارهٔ ۱۳۵
یک روز ز بند عالم آزاد نیم
یک دمزدن از وجود خود شاد نیم
شاگردی روزگار کردم بسیار
در کار جهان هنوز استاد نیم


گنجور » خیام » رباعیات » رباعی شمارهٔ ۱۳۶
از دی که گذشت هیچ از او یاد مکن
فردا که نیامده‌ست فریاد مکن
بر نامده و گذشته بنیاد مکن
حالی خوش باش و عمر بر باد مکن


گنجور » خیام » رباعیات » رباعی شمارهٔ ۱۳۷
ای دیده اگر کور نئی گور ببین
وین عالم پر فتنه و پر شور ببین
شاهان و سران و سروران زیر گلند
روهای چو مه در دهن مور ببین


گنجور » خیام » رباعیات » رباعی شمارهٔ ۱۳۸
برخیز و مخور غم جهان گذران
بنشین و دمی به شادمانی گذران
در طبع جهان اگر وفایی بودی
نوبت بتو خود نیامدی از دگران


گنجور » خیام » رباعیات » رباعی شمارهٔ ۱۳۹
چون حاصل آدمی در این شورستان
جز خوردن غصه نیست تا کندن جان
خرم دل آنکه زین جهان زود برفت
و آسوده کسی که خود نیامد به جهان


گنجور » خیام » رباعیات » رباعی شمارهٔ ۱۴۰
رفتم که در این منزلِ بیداد بُدَن
در دست نخواهد به جز از باد بُدَن
آن را باید به مرگِ من شاد بُدَن
کز دستِ اجل تواند آزاد بُدَن


گنجور » خیام » رباعیات » رباعی شمارهٔ ۱۴۱
رندی دیدم نشسته بر خنگ زمین
نه کفر و نه اسلام و نه دنیا و نه دین
نه حق نه حقیقت نه شریعت نه یقین
اندر دو جهان کرا بود زهره این


گنجور » خیام » رباعیات » رباعی شمارهٔ ۱۴۲
قانع به یک استخوان چو کرکس بودن
به ز آن که طفیل خوان ناکس بودن
با نان جوین خویش حقا که به است
که‌آلوده و پالوده هر خس بودن


گنجور » خیام » رباعیات » رباعی شمارهٔ ۱۴۳
قومی متفکرند اندر ره دین
قومی به گمان فتاده در راه یقین
می‌ترسم از آن که بانگ آید روزی
کای بی‌خبران راه نه آنست و نه این


گنجور » خیام » رباعیات » رباعی شمارهٔ ۱۴۴
گاویست در آسمان و نامش پروین
یک گاو دگر نهفته در زیر زمین
چشم خردت باز کن از روی یقین
زیر و زبر دو گاو مشتی خر بین


گنجور » خیام » رباعیات » رباعی شمارهٔ ۱۴۵
گر بر فلکم دست بدی چون یزدان
برداشتمی من این فلک را ز میان
از نو فلکی دگر چنان ساختمی
که‌آزاده به‌کام دل رسیدی آسان


گنجور » خیام » رباعیات » رباعی شمارهٔ ۱۴۶
مشنو سخن از زمانه ساز آمدگان
می خواه مروق به طراز آمدگان
رفتند یکان یکان فراز آمدگان
کس می‌ندهد نشان ز بازآمدگان


گنجور » خیام » رباعیات » رباعی شمارهٔ ۱۴۷
می خوردن و گرد نیکوان گردیدن
به زان‌ که به زرق زاهدی ورزیدن
گر عاشق و مست دوزخی خواهد بود
پس روی بهشت کس نخواهد دیدن


گنجور » خیام » رباعیات » رباعی شمارهٔ ۱۴۸
نتوان دل شاد را به غم فرسودن
وقت خوش خود بسنگ محنت سودن
کس غیب چه داند که چه خواهد بودن
می باید و معشوق و به کام آسودن


گنجور » خیام » رباعیات » رباعی شمارهٔ ۱۴۹
آن قصر که با چرخ همی‌زد پهلو
بر درگه آن شهان نهادندی رو
دیدیم که بر کنگره‌اش فاخته‌ای
بنشسته همی‌گفت که کوکو کوکو


گنجور » خیام » رباعیات » رباعی شمارهٔ ۱۵۰
از آمدن و رفتن ما سودی کو؟
وز تار امید عمر ما پودی کو؟
چندین سر و پای نازنینان جهان
می‌سوزد و خاک می‌شود دودی کو؟


گنجور » خیام » رباعیات » رباعی شمارهٔ ۱۵۱
از تن چو برفت جان پاک من و تو
خشتی دو نهند بر مغاک من و تو
و آنگاه برای خشت گور دگران
در کالبدی کشند خاک من و تو


گنجور » خیام » رباعیات » رباعی شمارهٔ ۱۵۲
می‌ خور که فلک بهر هلاک من و تو
قصدی دارد به جان پاک من و تو
در سبزه نشین و می روشن می‌خور
کاین سبزه بسی دمد ز خاک من و تو


گنجور » خیام » رباعیات » رباعی شمارهٔ ۱۵۳
از هر چه به جز می است کوتاهی به
می هم ز کف بتان خرگاهی به
مستی و قلندری و گمراهی به
یک جرعه می ز ماه تا ماهی به


گنجور » خیام » رباعیات » رباعی شمارهٔ ۱۵۴
بنگر ز صبا دامن گل چاک شده
بلبل ز جمال گل طربناک شده
در سایه گل نشین که بسیار این گل
در خاک فرو ریزد و ما خاک شده


گنجور » خیام » رباعیات » رباعی شمارهٔ ۱۵۵
تا کی غم آن خورم که دارم یا نه
وین عمر به خوشدلی گذارم یا نه
پرکن قدح باده که معلومم نیست
کاین دم که فرو برم برآرم یا نه


گنجور » خیام » رباعیات » رباعی شمارهٔ ۱۵۶
یک جرعه می کهن ز ملکی نو به
وز هرچه نه می طریق بیرون شو به
در دست به از تخت فریدون صد بار
خشت سر خم ز ملک کیخسرو به


گنجور » خیام » رباعیات » رباعی شمارهٔ ۱۵۷
آن مایه ز دنیا که خوری یا پوشی
معذوری اگر در طلبش می‌کوشی
باقی همه رایگان نیرزد‌، هُش دار‌!
تا عمر گران‌بها بدان نفروشی


گنجور » خیام » رباعیات » رباعی شمارهٔ ۱۵۸
از آمدن بهار و از رفتن دی
اوراق وجود ما همی گردد طی
می خور! مخور اندوه که فرمود حکیم
غمهای جهان چو زهر و تریاقش می


گنجور » خیام » رباعیات » رباعی شمارهٔ ۱۵۹
از کوزه‌گری کوزه خریدم باری
آن کوزه سخن گفت ز هر اسراری
شاهی بودم که جام زرینم بود
اکنون شده‌ام کوزه هر خماری


گنجور » خیام » رباعیات » رباعی شمارهٔ ۱۶۰
ای آنکه نتیجهٔ چهار و هفتی
وز هفت و چهار دایم اندر تفتی
می خور که هزار بار بیشت گفتم
باز آمدنت نیست چو رفتی رفتی


گنجور » خیام » رباعیات » رباعی شمارهٔ ۱۶۱
ایدل تو به اسرار معما نرسی
در نکته زیرکان دانا نرسی
اینجا به می لعل بهشتی می‌ساز
کانجا که بهشت است رسی یا نرسی


گنجور » خیام » رباعیات » رباعی شمارهٔ ۱۶۲
ای دوست حقیقت شنو از من سخنی
با بادهٔ لعل باش و با سیم تنی
کانکس که جهان کرد فراغت دارد
از سبلت چون تویی و ریش چو منی


گنجور » خیام » رباعیات » رباعی شمارهٔ ۱۶۳
ای کاش که جای آرمیدن بودی
یا این ره دور را رسیدن بودی
کاش از پی صد هزار سال از دل خاک
چون سبزه امید بر دمیدن بودی


گنجور » خیام » رباعیات » رباعی شمارهٔ ۱۶۴
بر سنگ زدم دوش سبوی کاشی
سرمست بدم که کردم این عیاشی
با من به زبان حال می‌گفت سبو
من چون تو بدم تو نیز چون من باشی


گنجور » خیام » رباعیات » رباعی شمارهٔ ۱۶۵
بر شاخ امید اگر بری یافتمی
هم رشته خویش را سری یافتمی
تا چند ز تنگنای زندان وجود
ای کاش سوی عدم دری یافتمی


گنجور » خیام » رباعیات » رباعی شمارهٔ ۱۶۶
بر گیر پیاله و سبو ای دلجوی
فارغ بنشین به کشتزار و لب جوی
بس شخص عزیز را که چرخ بدخوی
صد بار پیاله کرد و صد بار سبوی


گنجور » خیام » رباعیات » رباعی شمارهٔ ۱۶۷
پیری دیدم به خانهٔ خماری
گفتم نکنی ز رفتگان اخباری
گفتا می خور که همچو ما بسیاری
رفتند و خبر باز نیامد باری


گنجور » خیام » رباعیات » رباعی شمارهٔ ۱۶۸
تا چند حدیث پنج و چار ای ساقی
مشکل چه یکی چه صد هزار ای ساقی
خاکیم همه چنگ بساز ای ساقی
بادیم همه باده بیار ای ساقی


گنجور » خیام » رباعیات » رباعی شمارهٔ ۱۶۹
چندان که نگاه می‌کنم هر سویی
در باغ روان است ز کوثر جویی
صحرا چو بهشت است ز کوثر کم گوی
بنشین به بهشت با بهشتی رویی


گنجور » خیام » رباعیات » رباعی شمارهٔ ۱۷۰
خوش باش که پخته‌اند سودای تو دی
فارغ شده‌اند از تمنای تو دی
قصه چه کنم که به تقاضای تو دی
دادند قرار کار فردای تو دی


گنجور » خیام » رباعیات » رباعی شمارهٔ ۱۷۱
در کارگه کوزه‌گری کردم رای
در پایهٔ چرخ، دیدم استاد به پای
می‌کرد دلیر کوزه را دسته و سر
از کلهٔ پادشاه و از دستِ گدای


گنجور » خیام » رباعیات » رباعی شمارهٔ ۱۷۲
در گوشِ دلم گفت فلک پنهانی
«حکمی که قضا بُود، ز من می‌دانی؟»
در گردش خویش اگر مرا دست بُدی
خود را برهاندمی ز سرگردانی


گنجور » خیام » رباعیات » رباعی شمارهٔ ۱۷۳
زان کوزهٔ می که نیست در وی ضرری
پُر کن قدحی، بخور، به من ده دگری
زان پیش‌تر ای صنم که در رهگذری
خاک من و تو، کوزه‌ کند، کوزه‌گری


گنجور » خیام » رباعیات » رباعی شمارهٔ ۱۷۴
گر آمدنم به خود بُدی، نآمدمی
ور نیز شدن به من بُدی، کی شدمی؟
بِه زان نَبُدی که اندر این دِیر خراب
نه آمدمی، نه شدمی، نه بُدَمی


گنجور » خیام » رباعیات » رباعی شمارهٔ ۱۷۵
گر دست دهد ز مغز گندم، نانی
وز مِی دو منی ز گوسفندی، رانی
با لاله‌رخی و گوشهٔ بستانی
عیشی بود آن، نه حد هر سلطانی
گر دست دهد ز مغز گندم نانی      وز می دو منی ز گوسفندی رانی


گنجور » خیام » رباعیات » رباعی شمارهٔ ۱۷۶
گر کار فلک به عدل سنجیده بُدی
احوال فلک جمله پسندیده بُدی
ور عدل بُدی به کارها در گردون
کی خاطر اهل فضل رنجیده بُدی؟
